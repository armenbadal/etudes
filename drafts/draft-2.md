# Ցուցակ ինքնուրույն աշխատանքների

Աշխատանքների իրականացումները պետք է պարունակեն դասընթացի ժամանակ քննարկվող հիմնական գաղափարները։ Օրինակ, քերականության հստակ սահմանում, բառային վերլուծություն, շարահյուսական վերլուծություն, տիպերի ստուգում կամ դուրսբերում, սխալների մասին ազդարարում, ինտերպրետացիա, տրանսլյացիա կամ կոմպիլյացիա։ Աշխատանքները պարտադիր պետք է տեղադրվեն GitHub-ում, որտեղ README.md ֆայլում պետք է լինի խնդրի սահմանումը, ինչպես նաև իրականացման մասին գոնե նվազագույն տեղեկություններ։
Դրական է գնահատվելու ամեն մի ստեղծարար, հնարամիտ առաջարկ. ընդհուպ մինչև լեզվի/նախագծի համար գեղեցիկ անուն ընտրելը։
Ստորև առաջադրված որոշ աշխատանքների օրինակներ կարող եք գտնել իմ GitHub-ում. https://github.com/armenbadal/։ Իսկ որոշների մասին էլ գրառումներ՝ իմ բլոգում. http://armenbadal.blogspot.am/:

## Վերջավոր ավտոմատ

Կառուցել (դետերմինացված) վերջավոր ավտոմատների նկարագրության լեզու, և այդ լեզվի ինտերպրետատոր։ Լեզուն պետք է հնարավորություն տա նույն ֆայլում սահմանել մի քանի վերջավոր ավտոմատներ՝ ամեն մեկին տալով իր անունը։ Լեզուն պետք է թույլ տա սահմանված ավտոմատով «ճանաչել» տրված տողը։
Լրացուցիչ առաջարկ։ Իրականացնել նաև ձևափոխող ավտոմատը։ Օրինակ, ճանաչող ավտոմատի սահմանումը կարող է սկսվել Recognizer ծառայողական բառով, իսկ ձևափոխողինը՝ Modifier բառով։ Modifier-ը կստանա ժապավենի սկզբնական պարունակությունը և այն կձևափոխի նկարագրված հրամաններով։ Հետո կարելի է այդ արդյունքի վրա աշխատեցնել Recognizer-ը՝ համոզվելու համար, որ ձևափոխությունը ճիշտ է կատարվել։

## 2D պատկերների լեզու

Նախագծել և իրականացնել երկչափ պատկերների կառուցման լեզու։ Լեզուն պետք է ունենա կետ, հատված, շրջանագիծ և այլ գրաֆիկական պրիմիտիվներ։ Լեզուն պետք է ապահովի նաև ճյուղավորման, կրկնման կառուցվածքներ, ինչպես նաև ենթածրագրիերի սահմանման ու կիրառման կառուցվածքներ։ Աշխատանքի արդյունքը պետք է ստացվի որևէ հայտնի գրաֆիկական ֆորմատով (PNG, PostScript և այլն)։

## Ստեկային մեքենա

Նախագծել և իրականացնել ստեկային (վիրտուալ) մեքենա և դրա ասեմբլերը։ Ապահովել ներմուծան, արտածման, պայմանական ու անպայման անցման հրամաններ, թվաբանական, համեմատման, տրամաբանական գործողություններ։ Ապահովել նաև ենթածրագրերի սահման ու կանչի մեխանիզմ։

## Թվային հիշող սարք

Նախագծել ու իրականացնել թվային հիշող սարքի ու դրա անսարքությունների մոդելավորման լեզու։ Ապահովել նաև թեսթերի գործարկումն ու արդյունքների կուտակումը։

## Բազմանդամների լեզու

Նախագծել ու իրականացնել մեկ փոփոխականի բազմանդամը որպես բազային տիպ ունեցող ալգորիթմական լեզու։ Ապահովել բազմանդամների գումարման, բազմապատկման, ածանցման, հաշվարկման գործողություններ։ Լեզուն պետք է ունենա հիմնական ղեկավարման կառուցվածքները։

## Լամբդա լեզու

Տեքստային (String) տիպի համար իրականացնել լամբդա լեզու։ Որպես ներդրված գործողություններ ապահովել տեքստերի միակցման (concatenation), տրոհման (split), ենթատողի որոնման (substring match) գործողությունները։

## Ալգորիթմական լեզվի ինտերպրետատոր

Նախագծել ու իրականացնել մի որևէ ալգորիթմական լեզվի ինտերպրետատոր։ Դա կարող է լինել, օրինակ, BASIC, Pascal կամ Oberon լեզվի մի պարզեցված տարբերակ։ Լեզուն պետք է ունենա գոնե մեկ տիպ, հաջորդման, վերագրման, ճյուղավորման, կրկնման կառուցվածքներ, ենթածրագրի (ֆունկցիայի) սահմանման հնարավորություն։

## Շախմատային էտյուդ

Իրականացնել շախմատային էտյուդի ու դրա քայլերի տեքստային ներկայացման լեզու։ Տեքստի թարգմանության արդյունքում պետք է կառուցվի շախմատի տախտակի պատկերը մի որևէ գրաֆիկական ֆորմատով (PNG, JPEG, GIF և այլն)։ Խաղի ամեն մի քայլի համար պետք է գեներացվի առանձին նկար։ Բոլոր քայլերի համար պետք է գեներացվի GIF անիմացիա։ Տախտակի վրա ֆիգուրների դիրքերն ու խաղի քայլերը պետք է համապատասխանեն շախմատի կանոններին։

## Ալգորիթմական լեզվի կոմպիլյատոր

Իրականացնել մի որևէ ալգորիթմական լեզվի կոմպիլյատոր։ Նպատակային մեքենան կարող է լինել թե՛ ռեալ մեքենա (օրինակ, x86, ARM, MIPS), թե՛ վիրտուլ մեքենա (օրինակ, JVM, Parrot)։ Իրականացնել գոնե մեկ տիպ և ղեկավարող կառուցվածքների նվազագույն բազմությունը։

## Տրամաբանական սխեմաներ

Նախագծել ու իրականացնել տրամաբանական սխեմաների նկարագրման լեզու և ինտերպրետատոր (կամ տրանսլյատոր, օրինակ, C լեզվի)։ Լեզուն պետք է թույլ տա սխեմաներ կառուցել, օրինակ, {AND, OR, NOT} բազիսով։ Ինտերպրետատորը (կամ տրանսլյատորը) պետք է հնարավորություն տան տրված մուտքային ազդանշանների համար հաշվարկել սխեմայի ելքային արժեքները։ Նոր սահմանվող տրամաբանական միավորներն իրականացնել որպես (հիգիենիկ) մակրոսներ։

## Վեկտորների լեզու

Նախագծել և իրականացնել վեկտորը (միչափանի զանգվածը) որպես միակ տիպ ունեցող ալգորիթմական լեզու։ Իրականացնել վեկտորների գումարման, թվով բազմապատկման, սկալյար արտադրյալի և այլ անհրաժեշտ գործողությունները։

